---
layout: post
title: Akademik Bilişim 2016 Üzerine 
---

[Akademik Bilişim](http://ab.org.tr) bu sene Aydın Adnan Menderes Üniversitesi’nde düzenlendi. LibreOffice’den Bilişim Hukuku’na, Ruby’den PostgreSQL’e [35 farklı konu](http://ab.org.tr/ab16/kurs.html) üzerine eğitimler verildi.

Ben bu sene [Android Uygulama Geliştirme](http://ab.org.tr/ab16/kursdir/android.html) eğitimi verdim. Bu konu üzerine iki sınıf açılmıştı ancak başvurular çok fazla olduğu için elemek zorunda kaldık. Umarım seneye daha fazla eğitmen ile daha fazla kişiyle buluşabiliriz.

Kursun ilk günü öğle arasına kadar [Özgür Yazılım Felsefesi](https://www.gnu.org/philosophy/) üzerine sohbet ettik. Bu bilinci oturtmamızın teknik bilgiden önce geldiğini düşünüyorum çünkü böyle bir organizasyonda kendimizi geliştirme fırsatı bulabiliyorsak bunu bu camiadaki insanların bakış açılarına ve emeklerine borçluyuz. Lafı gelmişken her sene büyük özveriyle bizlere bu fırsatı sunan öncelikle Mustafa Akgül hocama, daha sonra Necdet Yücel hocama ve emeği geçen herkese ayrı ayrı teşekkür ediyorum.

Teknik tarafta, Android üzerinde bir uygulama geliştirmek için temel maddeleri esas almaya çalıştık. Tasarım tarafından başlayarak tasarımda kullandığımız bileşenleri Java tarafında nasıl işleyebileceğimizi öğrenirken kurs sonrasında referans olarak alabileceğimiz örnek bir uygulama geliştirdik ve bunu özgür yazılım lisansı ile açtık. [Buradan ulaşabilirsiniz](https://github.com/halilkaya/ab2016-1).

Bu arada ufak bir ricam var; hem kurslardan sonra arkamızda bir şeyler bırakmak amacıyla, hem de minnet duygusuyla yazdığınız uygulamaları / yaptığınız işleri özgür olarak insanlarla paylaşmaktan çekinmeyin. Eğer bu insanlardan bir şeyler alıp kendimize katıyorsak, aynı şekilde kendimizi geliştirdiğimizde de yeni gelen insanlara faydalı olmak için bilgilerimizi onlarla paylaşmalıyız. Ancak bunu yaparsak bu tarz etkinlikler-eğitimler uzun sürebilir. Ayrıca bu vesile ile bilgileriyle kendimizi geliştirdiğimiz insanlara olan minnet borcumuzu da ödemiş oluruz.

Eğitmen olarak gelmesem, öğrenci olarak katılmak istediğim ilgimi çeken çokça kurs vardı. Bence gerek ortamdaki insanlar, gerekse konular bakımından Akademik Bilişim hepimize birçok şey katıyor.

Yazı 2016’daki Akademik Bilişim üzerine olduğu için ufak bir eleştiride bulunmak istiyorum. Bildiğiniz gibi bu etkinlik her sene [İNETD](http://inetd.org.tr/) ve o etkinliğin yapılacağı üniversite tarafından organize ediliyor. Aydın Adnan Menderes Üniversitesi’nin organizasyonda zayıf kaldığını düşünüyorum. Sınıfların, prizlerin ayarlanması, görevlilerle olan iletişim sıkıntıları gibi birkaç pürüz vardı. Elbette bir şekilde bunların üstesinden gelindi ancak daha iyi hazırlanılabilirdi.

Değinmek istediğim önemli konulardan biri de konferanslar sırasında çıkan, sosyal ağlarda da ses getirmiş bir olay. Siemens’in Bilişim Teknolojileri Altyapısı’ndan sorumlu Reşit İlker Gökhan, Akademik Bilişim konferanslarında Bilgi Teknolojileri Alanında Kariyer Yapmak İçin 10 Neden başlıklı bir sunum yaptı. Sunum sırasında ben de oradaydım. Mizahi bir dil kullanarak sunumuna başlayan İlker Gökhan, sunumun sonunda kullandığı ifadelerle hepimizi şoke etti.

“Kızlardan BT’ci olmaz...” diyerek cinsiyetçi bir yaklaşımda bulunup, “...olanı da nadide bir çiçektir.” diyerek kendi deyimiyle “ilgi çekmek” amacıyla yaptığı sunumun sonunun nereye varacağını düşünmemiş anlaşılan. Sunumun sonunda soruları alırken kendini eleştirmek için söz istedik fakat o sırada Hakan Uygun’un sunumunu baltalamamak için biraz daha bekledik.

Sonrasında arkadaşlarımızdan Neslihan “Bizler kız ya da bayan değil, kadınız. Söylemlerinizden dolayı sizi kınıyorum.” dedikten sonra yaptığının düpedüz cinsiyetçilik olduğunu, bir özür borcu olduğunu dile getirdik ancak aldığımız yanıt riyakarlığın hangi noktaya geldiğini gösterdi: “Ben mizahi bir dil kullanmak amacıyla böyle bir sunum hazırladım ve bu sunumu önce eşime, sonra da 4 farklı üniversiteye yaptım, böyle bir tepki ile karşılaşmadım.”. “Daha önce böyle bir tepki ile karşılaşmamanız yaptığınızın doğru olduğu anlamına mı geliyor?” sorumuzu da yanıtsız bırakması cabası.

Olayın sosyal ağlarda ve daha sonra bazı haber platformlarında yayınlanması üzerine İlker Gökhan, Twitter üzerinden üzüntüsünü(!) paylaşıp özür diledi:

![rigokhan_tweet]({{ site.baseurl }}/images/rigokhan_tweet.png)

Birkaç kişiye bu özür samimi gelse de açık konuşmalıyım ki o gün orada bulunmasam belki inanabilirdim ama şu an bu özür bana hiç de samimi gelmiyor. Uğurcan’ın dediği gibi…

![ugurcan_tweet]({{ site.baseurl }}/images/ugurcan_tweet.png)

Bu arada sunumun Siemens adı altında yapıldığını da hatırlatayım.

Seneye bu tarz tatsızlıkların olmadığı eskisi gibi hatta daha verimli bir Akademik Bilişim’de görüşmek üzere, hoşça kalın.
